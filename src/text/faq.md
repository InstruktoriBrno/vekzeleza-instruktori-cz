Často kladené dotazy
====================
Chybí ti odpověď na nějakou tvou otázku? [Napiš nám!](#contact)

A co COVID?
-----------
V současné situaci nikdo neví, jaká bude o prázdninách epidemiologická situace. Pevně ale věříme,
že nám akci uspořádat dovolí, a připravujeme ji, jako by proběhnout měla.

Nechceme však pořádat akci, která by mohla ohrozit účastníky a jejich blízké. Pokud nebude v srpnu situace
dost bezpečná, akci nejpozději 1. 8. zrušíme a všechny peníze dostaneš zpátky. Při pořádání akce se budeme držet
nejen nařízení, ale i doporučení vlády a hygieny.

Zároveň jsme ti ochotní výjimečně vrátit celý účastnický poplatek, pokud se rozhodneš na akci nejet
ze zdravotních důvodů nebo jiných důvodů souvisejících s pandemií (karanténa, osobní či pracovní situace, &hellip;).

Co když na akci nikoho neznám?
------------------------------
To je v pořádku a trochu počítáme s tím, že se účastníci na začátku mezi sebou znát nebudou. Dáme ti dost příležitostí
na to se s ostatními seznámit, ať už při aktivitách, které na to jsou přímo zaměřené, nebo společné práci, jídle a zpívání u ohně.

Moc se nehýbu, spíše sedím doma. Nezničíte mě úplně?
----------------------------------------------------
Snažíme se nastavit aktivity tak, aby je všichni účastníci zvládli a pokud to bude nutné, náročnost upravíme.
Může se stát, že se zpotíš a unavíš, nebo tě druhý den budou bolet nohy. Vždycky se vám ale budeme snažit dát
dost prostoru si odpočinout.

Naším záměrem není vás zcela ztrhat, ale dát vám možnost vyzkoušet si něco nového a rozvíjet se.

Jsem spíš princezna a myslím, že bez mýdla dlouho nevydržím.
------------------------------------------------------------
Nemůžeme ti slíbit, že se každý den budeš moct mýt v teplé vodě, protože všechnu vodu musíme ohřát na ohni.
Lázně ale zařazujeme, když je potřeba, často po fyzicky náročných nebo špinavých programech.
Studené vody bude dostatek.

Pokud to budeš opravdu potřebovat, můžeš se domluvit s kuchyní a nechat si výjimečně ohřát vodu jen pro sebe.

Nemusíš se ale bát, že se v lázních pořádně neumyješ. Je to trochu jako sprcha, jen místo sprchy máš džbán.
Teplé vody, mýdla a šamponu bude dost.

Ale já nevydržím bez telefonu.
------------------------------
Na celou dobu akce je nachystaný program, kromě toho se budeš setkávat se zajímavými lidmi. Naše zkušenost je taková,
že většinu účastníků akce natolik pohltí, že si na telefon ani nevzpomenou.

Zároveň to může být dobrá příležitost na chvíli vypnout a odpoutat se od svého běžného života.
Říct přátelům, kolegům a šéfovi, že teď týden nebudeš dostupný/á a odpočinout si.

Žádáme tě, abys svůj telefon po dobu akce nepopužíval/a. Dej tomu šanci a vyzkoušej to.
A nebo pro tebe možná Věk železa není vhodný typ akce.

Potřebuju být na telefonu kvůli práci, rodině, &hellip;
--------------------------------------------------
Chápeme, že v dnešní době si všichni nemůžou dovolit jen tak na týden zcela zmizet.

Mobilní telefony nám na akci vadí, protože ruší: Představ si, že jsou všichni zabraní do hry a najednou
někomu začne zvonit telefon. O programu s hutnou atmosférou ani nemluvě. Kromě toho nezapadají do středověké vesničky.

Trochu hlubší důvod je ten, že chceme, abyste se vžili do příběhu a užili si akci s lidmi, kteří na ní reálně budou.
Čemuž nepomůže, pokud budeš řešit, co se děje doma, v práci nebo někde jinde.

Samozřejmě, pokud to bude nezbytně nutné, budeš mít prostor si telefon zkontrolovat a případně si někde stranou zavolat.
Jak moc si potom akci užiješ, necháme na tobě.

Nevím, jestli chci ve svém volném čase jet někam pracovat &hellip;
-------------------------------------------------------------
Rozumíme, že fyzická práce nemusí úplně odpovídat představě dobře stráveného volného času.
Nám k akci tematicky sedí. Jednak pro nás ke středověku patří, jednak se při ní něco naučíš &ndash; o sobě i o ostatních.

Můžeme ti slíbit, že fyzické práce nebude moc a bude zajímavá. Kde jinde si můžeš vyzkoušet, jak se pokládají došky nebo taví železná ruda?

Chci se naučit konkrétní řemeslo. Půjde to?
-------------------------------------------
Na Věku železa se řemeslům budeme věnovat, ale není to řemeslný workshop, budeme dělat i jiné věci.
Můžeme ti předat základy a slíbit, že si odvezeš svůj vlastní výrobek. Zbytek záleží na tvé šikovnosti.

Provozujeme několik řemesel (tkaní, navíjení korálků, tepání mědi, práci s kůží, kování železa),
ze kterých si budeš moct vybrat.

Jinak se řemeslům věnujeme i na jiných akcích, například [Řemesla na Tvrzi rosické](https://remesla.tvrz.net).

Nemůžu jíst &hellip; Je to problém?
------------------------------
Většinu běžných stravovacích omezení (bez masa, bez lepku, bez laktózy, &hellip;) jsme schopni zvládnout,
když nám dáš předem vědět (budeš vyplňovat zdravotní dotazník). Pokud si nejsi jistý/á, [zeptej se nás](#contact).

Mám zdravotní omezení. Můžu jet?
--------------------------------
Důležitou součástí akce je fyzický pohyb a občas může být psychicky náročná. Na druhou stranu,
náročnost jsme schopni upravovat a s velkým množstvím omezení a problémů jsme schopni si poradit &ndash; pokud o nich
budeme vědět dopředu (po přihlášení ti pošleme dotazník).

Pokud pravidelně bereš nějaké léky, zařídíme, aby na to byl čas.

Pokud si nejsi jistý/á svým konkrétním omezením, [napiš nám](#contact).

Jaké jsou stornopoplatky?
-------------------------
V případě, že z nějakého důvodu zrušíš svou účast, vrátíme ti:

* do 13. 7. včetně 70 % tvého účastnického poplatku,
* do 3. 8. včetně 50 % tvého účastnického poplatku,
* do 12. 8. včetně 10 % tvého účastnického poplatku.

V případě, že akci zrušíme my, vrátíme ti 100 % tvého účastnického poplatku.

Vzhledem k pandemii nemoci COVID-19 jsme ochotní ti vrátit celý účastnický poplatek,
pokud se rozhodneš na akci nejet ze zdravotních důvodů nebo jiných důvodů souvisejících s pandemií
(karanténa, osobní či pracovní situace, &hellip;). Věříme, že toho nezneužiješ.

Co když mi kostým nebude sedět?
-------------------------------
V dotazníku si od tebe vyžádáme tvé základní míry. Změř se pečlivě a přesně. Kostým bude ušitý tak, že se do něj
jistě vejdeš i se spodními vrstvami oblečení. Možná ti bude trochu větší, ale ve středověku snad jen panstvo
mělo perfektně padnoucí oblečení, takže na tom všichni budou stejně.

Co když bude zima? Bude mi kostým stačit?
-----------------------------------------
Kostým je suknice, která sahá mužům po kolena a ženám až po kotníky ([mužský](https://www.tvrz.net/img/odev/spodni2.jpg),
[ženský](https://www.tvrz.net/img/odev/spodni1.png)). Samotná suknice úplně nezahřeje,
bude ale dostatečně volná, takže se pod ni vejdou dvě až tři vrstvy teplého oblečení. Pokud se zimy bojíš,
přibal si teplého oblečení radši víc &ndash; jednak můžeš vrstvit, jednak je fajn mít v záloze suché ponožky.

Můžu si dovézt vlastní kostým?
------------------------------
Jasně! Jen si dej pozor, aby nebyl moc zdobný nebo neměl luxusní doplňky. Budeš v roli prostého vesničana.

Pokud chceš kostým navíc, můžeš si ho vyrobit. Podívej se na návod ([mužský oděv](https://www.tvrz.net/index.php?go=10),
[ženský oděv](https://www.tvrz.net/index.php?go=9)). Nevyžadujeme to ale po tobě, základní kostým dostaneš.

Slyšel/a jsem, že děláte zážitkovou pedagogiku. Co to znamená?
--------------------------------------------------------------
Jak se člověk učí nejlépe? Něco si zažije a poučí se z toho. Například na výletě zmokne a vezme si z toho, že si má brát pláštěnku.

Zážitková pedagogika (také zkušenostně reflektivní učení) do toho přináší dvě věci: Zaprvé, vytváří zážitky
s nějakým konkrétním cílem (předat konkrétní znalost, zkušenost) a vědomě pracuje s reflexí zážitku,
zpětným ohlédnutím za tím, co se stalo a co si z toho vzít.

Jak to bude probíhat? Na celou dobu akce máme připravené konkrétní aktivity: Hry, tvořivé činnosti jako práce a řemesla,
diskuse, &hellip; Ty souvisí s tématem Věku železa, navazují na sebe a povedou tě k tomu, aby ses zamyslel/a nad tím,
jak to ve svém životě máš. Zkusíš si nové činnosti, zažiješ nové situace &ndash; a třeba o sobě zjistíš něco, co jsi předtím nevěděl/a.

A o čem teda Věk železa je?
---------------------------
Na věk železa pojedete jako osadníci. Opustíte pohodlí a bezpečí vašich starých domovů a vydáte se do pohraničí,
do míst, kde mají šanci se prosadit ti, co něco dovedou. Dokážete zprovoznit huť a postavit se všem nástrahám,
které mohou na okraji civilizace číhat? Najdete v sobě něco, co vám umožní uspět?

Jak moc drsný středověk děláte? Jste historicky věrní?
------------------------------------------------------
Středověk je pro nás spíše kulisa než hlavní zaměření. Baví nás, rádi zkoušíme historické postupy (například v řemeslech),
ale pokud by nás to mělo omezovat, pomůžeme si moderními vymoženostmi, protože dělat středověk věrně
(v režimu living history) by bylo příliš časově náročné a odvádělo by nás to od jiných věcí. Ale pořád se snažíme,
aby to jako středověk vypadalo.

Co to znamená? Vaříme na ohni, ale jídlo nakupujeme v supermarketu. Máme kovářskou výheň, ale místo měchů používáme
elektřinu. A občas, když je třeba něco uřezat, použijeme flexu. Máme kostýmy, ale typicky používáme moderní boty.
Uvnitř si svítíme elektřinou, ale máme ji schovanou tak, že není vidět.

Jak je to s hraním rolí? Je Věk železa LARP?
--------------------------------------------
Věk železa má prvky LARPu. Hrajeme si na středověk, hrajeme role konkrétních obyvatel vesničky a celou akci provází příběh.

Na druhou stranu, ty jako účastník budeš hrát sama sebe, jen v netypickém prostředí, nebudeme po tobě chtít,
abys věrně zahrál/a středověkého vesničana, protože kdybys měl/a předem napsanou roli, nebyla by to zážitková pedagogika.

Takže Věk železa LARP není. Má sice prvky LARPu, ale od tebe to nebude vyžadovat žádné předchozí znalosti.

Je teda Věk železa Tvrz a nebo není?
------------------------------------
Věk železa navazuje na tradiční akci Tvrz, která probíhala rok co rok posledních 26 let. Za tu dobu se postupně vyvíjela
a měnila, takže pro lidi, kteří na Tvrzi byli před 20 lety, to byl jiný zážitek než pro ty, co na ní byli před rokem.

Každý ročník je specifický. Má svoji strukturu a příběh, letošní akce bude o něčem trochu jiném než loni nebo předloni a tomu odpovídá název.

Věk železa je desetidenní zážitková akce (prázdninovka) v kulisách středověké vesničky. Programy se budou věnovat tématu.
Zároveň jsou postavené tak, aby zapadaly do prostředí středověké vesničky. Stavíme také na některých klasických prvcích
Tvrze, konkrétně práci a řemeslech.

Co když už jsem na Tvrzi byl/a? Můžu jet znovu?
-----------------------------------------------
Pokud tě Věk železa zaujal a myslíš si, že si sedneš s ostatními účastníky
(je to zážitková akce pro lidi mezi 17 a 25), [přihlaš se](register), rádi tě uvidíme!

Necítíš se na to, jet jako účastník, ale přesto chceš být u toho? Super! [Napiš nám](#contact) a spolu vymyslíme,
v jaké roli bys na akci mohl/a být.
