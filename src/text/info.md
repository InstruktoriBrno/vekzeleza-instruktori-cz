Praktické informace
===================

Kdy to bude?
------------
13.&ndash;22. 8. 2021. Věk železa trvá 10 dní, začíná v pátek v podvečer, končí v neděli odpoledne.

Kde to bude?
------------
Ve středověké vesničce u Zámku Rosice kousek od Brna.

Pro koho to je?
---------------
Na akci můžeš jet, pokud ti je mezi 17 a 25, nevadí ti trochu si zaběhat a při tom se zapotit,
chceš potkat nové lidi a baví tě o věcech přemýšlet.

Je ti méně než 17 nebo více než 25 a přesto chceš jet? [Napiš nám](#contact) a pobavím se,
jestli to dává smysl.

Jak to bude probíhat?
---------------------
Na celou dobu akce máme naplánované různé aktivity &ndash; chceme ti dát možnost si vyzkoušet něco nového
a něco se tak o sobě dozvědět. Můžou to být různé hry, tvořivé činnosti jako řemesla nebo práce
na údržbě a budování vesničky, večerní ohně a další. Všechny činnosti jsou propojeny silným příběhem.

Kdo to pořádá?
--------------
Jsme dobrovolníci z organizace Instruktoři Brno. Všichni jsme součástí projektu [Tvrz](https://www.tvrz.net),
který se točí kolem středověké vesničky v Rosicích.

Kromě Věku železa pořádáme například řemeslný workshop [Řemesla na tvrzi Rosické](https://remesla.tvrz.net) nebo Tvrzičky,
na kterých se scházíme a zkoušíme středověká řemesla a jiné činnosti.

Pokud tě zajímá, co všechno Rosicích děláme, podívej se na [náš facebook](https://www.facebook.com/tvrz.net).

Středověká vesnička?
--------------------
Atmosféra je pro nás důležitá: Věk železa se odehrává ve středověkých kulisách.
Budeme chodit v kostýmech, žít v prostorách středověké vesničky a udržovat ji v chodu.

Nebudeme po tobě chtít, abys perfektně zahrál/a středověkého vesničana. Představ si to tak,
že ses najednou propadl/a do minulosti, se všemi zkušenostmi, které máš.

Znamená to ale taky, že po tobě budeme chtít, abys na dobu akce odložil/a mobilní telefon.

Co spaní a hygiena?
-------------------
Spát budeš pod střechou ve vlastním spacáku. Tradičně se u nás spí na slámě, ale můžeš si vybrat
i prostor bez ní.

Vodu máme čistou z kohoutku, na zámku je splachovací záchod, kam chodíme, a budeme se snažit,
abyste se mohli alespoň třikrát vykoupat v teplé vodě. Pokud ti nevadí studená voda,
můžeš se mýt i častěji.

Co budu potřebovat?
-------------------
Budeš potřebovat spacák, karimatku a teplé oblečení na ven, u kterého nevadí, že se trochu ušpiní
a načichne od kouře. Protože budeme hodně času trávit venku na slunci, vem si s sebou na hlavu šátek.

Základní kostým dostaneš. K němu si vem kalhoty a boty, které nebudou moc rušit.
Dobré jsou jednobarevné kalhoty nebo kraťasy v nějaké neutrální barvě (černé, hnědé, šedé, khaki, ...)
a kanady, pohorky, tmavé tenisky nebo sandály.

Kolik za to zaplatím?
---------------------
Čím dříve se přihlásíš, tím méně zaplatíš. Pokud akci zaplatíš do 16. 5. 2021, bude tě stát 3250 Kč.
Později tě bude stát 3500 Kč.

Z tvého účastnického poplatku ti zajistíme jídlo, ubytování, kostým, a různé věci potřebné pro programy,
kterých se budeš účastnit, například materiál pro řemeslné výrobky. Věk železa pořádáme bez nároku
na honorář, případné přebytky půjdou do fondu údržby vesničky.

Přijde ti 3250 Kč moc a zvažuješ, jestli na akci jet? [Napiš nám](#contact) a zkusíme spolu vymyslet,
jak pro tebe akci udělat levnější. Nabízí se například možnost přijet do vesničky na brigádu a část ceny si opdracovat.

Jel/jela bych, ale nevím, jestli ...
------------------------------------
Potřebuješ vědět více? Podívej se do sekce [často kladených dotazů](#faq).
A pokud ani tam nenajdeš odpověď na svou otázku, [napiš nám](#contact).
