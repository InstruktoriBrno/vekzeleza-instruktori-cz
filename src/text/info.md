Praktické informace
===================

Kdy to bude?
------------
13.–22. 8. 2021 Věk železa trvá 9 dní, začíná v pátek v podvečer, končí v neděli odpoledne.

Kde to bude?
------------
Ve středověké vesničce u Zámku Rosice kousek od Brna.

Pro koho to je?
---------------
Na akci můžeš jet, pokud ti bylo 18, nevadí ti trochu si zaběhat a při tom se zapotit, chceš potkat nové lidi a baví tě o věcech přemýšlet.

Jak to bude probíhat?
---------------------
Na celou dobu akce máme naplánované různé aktivity. Můžou to být různé hry a příběhové programy, tvořivé činnosti jako řemesla nebo práce na údržbě a budování vesničky, diskuze a další. Všechny činnosti jsou propojeny silným příběhem. Ty na sebe navazují, pracují se zkušenostmi z předchozích aktivit. Našim záměrem je dát ti možnost si vyzkoušet něco nového a něco se tak o sobě dozvědět.

Kdo to pořádá?
--------------
Jsme dobrovolníci z organizace Instruktoři Brno. Všichni jsme součástí projektu Tvrz, který se točí kolem středověké vesničky v Rosicích.

Chceš o nás vědět více? [odkaz]

Kromě Věku železa pořádáme například řemeslný workshop Řemesla na tvrzi Rosické nebo Tvrzičky, na kterých se scházíme a zkoušíme středověká řemesla a jiné činnosti.

Pokud tě zajímá více, co všechno Rosicích děláme, podívej se na náš facebook.

Středověká vesnička?
--------------------
Atmosféra je pro nás důležitá: Věk železa se odehrává ve středověkých kulisách. Budeme chodit v kostýmech, žít v prostorách středověké vesničky a udržovat ji v chodu.

Nebudeme po tobě chtít, abys perfektně zahrál/a středověkého vesničana. Představ si to tak, že ses najednou propadl/a do minulosti, se všemi zkušenostmi, které máš.

Znamená to ale taky, že po tobě budeme chtít, abys na dobu akce odložil/a mobilní telefon.

Co spaní a hygiena?
-------------------
Spát budeš pod střechou ve vlastním spacáku. Tradičně se u nás spí na slámě, ale můžeš si vybrat i prostor bez slámy.

Vodu máme čistou z kohoutku, na zámku je splachovací záchod, kam chodíme, a budeme se snažit, abyste se mohli alespoň třikrát vykoupat v teplé vodě. Pokud ti nevadí studená voda, můžeš se mýt i častěji.

Co budu potřebovat?
-------------------
Budeš potřebovat spacák, karimatku a teplé oblečení na ven, u kterého nevadí, že se trochu ušpiní a načichne od kouře. Protože budeme hodně času trávit venku na slunci, vem si s sebou na hlavu šátek.

Základní kostým dostaneš. K němu si vem kalhoty a boty, které nebudou moc rušit. Dobré jsou jednobarevné kalhoty nebo kraťasy v nějaké neutrální barvě (černé, hnědé, šedé, khaki, …) a kanady, pohorky, tmavé tenisky nebo sandály.

Kolik za to zaplatím?
---------------------
Akce stojí 3000 Kč.

Z tvého účastnického poplatku ti zajistíme jídlo, ubytování, kostým, a různé věci potřebné pro programy, kterých se budeš účastnit, například materiál pro řemeslné výrobky.

Věk železa pořádáme bez nároku na honorář, případné přebytky půjdou do fondu údržby vesničky.

Jel/jela bych, ale nevím, jestli …
----------------------------------
Potřebuješ vědět více? Podívej se do sekce často kladených dotazů [odkaz]. A pokud ani tam nenajdeš odpověď na svou otázku, napiš nám [odkaz].
